René Descartes: Meditace o první filosofii
NEJMOUDŘEJŠÍM A NEJSLOVUTNĚJŠÍM MUŽŮM SVATÉ THEOLOGICKÉ FAKULTY PAŘÍŽSKÉ, DĚKANOVI A DOKTORŮM POSÍLÁ POZDRAV RENÉ DESCARTES.1
K tomu, abych vám předložil tento spis, mne vede tak dobrá pohnutka - a i vy, jak pevně doufám, poté, co pochopíte, oč mi jde, budete mít tak dobrou pohnutku, abyste jej přijali pod svou ochranu -, že jej zde nemo­hu doporučit lépe, než když krátce řeknu, co jsem v něm sledoval.
Vždy jsem pokládal dvě otázky, o Bohu a o Duši, za nejpřednější z těch, v nichž má podávat důkazy spíše filosofie než theologie, neboť i když se nám věřícím stačí na základě víry spolehnout, že lidská duše nezaniká s tělem a že Bůh existuje, nevěřící podle všeho jistě nelze přesvědčit o žádném náboženství a téměř o žádné morální ctnosti, pokud jim v těchto dvou otázkách nebudou nejprve podány důkazy přirozeným rozumem - a protože v tomto životě se často větší odměny nabízejí neřestným než ctnostným, málokdo by dával přednost správ­nému před užitečným, kdyby se nebál Boha nebo neočekával příští život. A jakkoli je naprosto pravdivé, že je třeba věřit v Boží existenci, protože se o ní učí v Písmu svatém, a naopak je třeba věřit Písmu svatému, neboť je od Boha (protože když víra je dar Boží, zajisté ten, kdo dal milost věřit v něco dalšího, může také dát, abychom věřili, že existuje on sám), nelze to přesto předkládat nevěřícím, poněvadž by soudili, že je to kruh. Navíc, jak jsem si všiml, vy všichni a jiní theolo­gové tvrdíte, že lze Boží existenci dokázat přirozeným rozumem, a do­konce vyvodit z Písma svatého, že jeho poznání je snazší než poznání ledasčeho o stvořených věcech, že je tak snadné, že těm, kdo je nemají, je to třeba dávat za vinu. Je to totiž zřejmé ze slov Moudrostí, kap. 13: Přece však ani těm nelze odpustiti; neboť jestliže mohli tolik poznati, že uměli svět prozkoumati, jak to, že jeho Pána dříve nenalezli? A v listu Římanům, kap. 1, se praví, že nemají výmluvy. A snad i slova: Vždyť to, co lze o Bohu poznati, je jim přístupné, nás upozorňují, že vše, co lze vědět o Bohu, lze ukázat úsudky, které nepocházejí odjinud než z naší mysli samotné. Takže jsem nepokládal za nevhodné zkoumat, jak k tomu dochází a kterak je Bůh poznáván snáze a jistěji než věci světské.

